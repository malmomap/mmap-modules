<!DOCTYPE html>
<html>
<body>
     <div class="div_planeringsriktlinjer">
        <p class="p_planeringsriktlinjer">Planeringsriktlinjer > Bebyggelse</p>
		<p align=right> <b><i>Antagen av Kommunfullmäktige 22 maj, 2014 </b> </i></p>
		<h1>Blandad stadsbebyggelse</h1>

		<table>
			<tr>
				<td width="40px">
					<img border="0" src="bilder/blandstad_bef.png" width="24" height="24"></td>
				<td>Existerande blandad stadsbebyggelse</td>
			</tr>
			<tr>
				<td width="40px">
					<img border="0" src="bilder/blandstad_ny.png" width="24" height="24"></td>
				<td>Ny blandad stadsbebyggelse</td>
			</tr>
		</table>

        <p>
           Blandad stadsbebyggelse omfattar flertalet av stadens funktioner. Till dessa räknas samtliga bostadstyper och upplåtelseformer, parker, gator och torg, skolor/förskolor, fritidsanläggningar, handel, kontor, forskning, sjukvård med mera. Verksamheter som innebär omgivningsstörningar, oacceptabla risker för omgivningen eller är alltför ytkrävande kan däremot inte placeras i blandad stadsbebyggelse. En tät och blandad stadsbebyggelse bidrar till närhet mellan människor och funktioner, till en resurseffektiv, sammanhållen och välintegrerad stad med rikare folkliv, mer rörelse inom och mellan olika stadsdelar och mer utomhusvistelse. Den gör också att det blir lättare att gå och cykla för att uträtta sina ärenden.
        </p>

        <ul>
          <li>Flera typer av bostäder och upplåtelseformer ska finnas inom samma område. Funktioner som saknas i närområdet ska om möjligt tillskapas, till exempel handel, parker, förskolor eller arbetsplatser. Fastigheter och kvarter med flera funktioner ska eftersträvas.</li>
		  <li>Tidigt i planeringsprocesser ska plats för skolor, förskolor, LSS-boenden, fritidsaktiviteter och rekreation säkerställas. Plats för teknisk infrastruktur till exempel behov av fördelningsstationer ska säkerställas.</li>
		  <li>Plats för fritidsaktivitet och lokaler för idrottsändamål ska finnas strategiskt placerade inom blandad stadsbebyggelse. De ska vara lättillgängliga för gång-, cykel- och kollektivtrafik. Om möjlig ska plats för fritidsaktivitet ges nära skolor. Arenor och platser för kultur och idrottsevenemang ska lokaliseras kollektivtrafiknära. </li>
		  <li>Gator vid skolor/förskolor och fritidsområden ska utformas med särskild hänsyn till säkerhet för oskyddade trafikanter. </li>
          <li>För gator längs vilka det finns bostäder och där bullerriktvärden eller miljökvalitetsnormer för luft riskerar att överskridas ska en översyn av gatans gestaltning och trafikbelastning ske. Vid nybyggnation ska buller och luftföroreningar beaktas vid utformning och placering av ny bebyggelse.</li>
		  <li>Detaljhandel ska främjas i blandad stadsbebyggelse. Särskilt i centrum och andra strategiska lägen ska utåtriktade funktioner, till exempel handel och service, möjliggöras i bottenvåningar på kontorsbyggnader, flerbostadshus och parkeringshus.</li>
		  <li>Markparkering ska så långt möjligt undvikas. Bilparkering ska i första hand lösas i parkeringshus/-däck, i andra hand i underjordiska garage.</li>
		  <li>Exploatering i befintliga parker och idrottsplatser inom den blandade stadsbebyggelsen får inte ske såvida inte kompensation med motsvarande kvalitet genomförs inom rimligt avstånd.</li>
		  <li>Inom 300 meter från bostaden ska tillgång till park, torg eller natur finnas. Gröna stråk och kopplingar ska förbättra tillgängligheten till stora parker eller natur. Nya parker och fritidsområden ska inte lokaliseras intill trafikleder eller starkt trafikerade huvudgator.</li>
		  <li>Möjligheten att använda grönytefaktorn, som är en räknemodell för att säkerställa gröna kvaliteter, ska prövas i nya detaljplaner där det är tillämpligt. Mer grönska ska eftersträvas i såväl befintliga som nya gatumiljöer, med målsättningen att kraftigt öka antalet träd i staden. Befintliga alléer ska skyddas så långt som möjligt.</li>
		  <li>Nya detaljplaner ska reglera att platta eller svagt lutande tak nyttjas som en resurs, exempelvis som ”gröna tak” för biologisk mångfald/dagvattenhantering, för energiproduktion eller plats för fritidsaktiviteter.</li>
		  <li>Dagvatten ska hanteras på ett ekologiskt hållbart och säkert sätt och utgöra en positiv resurs i stadsbyggandet. Med en genomtänkt höjdsättning och minimering av hårdgjorda ytor, exempelvis med hjälp av gröna tak, ska dagvattnet utjämnas och fördröjas. Där så är möjligt ska dagvatten omhändertas lokalt och dagvattenhanteringen vara öppen. Kulverterade vattendrag ska om möjligt öppnas. Från ny bebyggelse ska dagvatten och spillvatten avledas i skilda system. Åtgärder för rening av dagvatten ska vidtas där det är risk för att föroreningar påverkar grundvattnets och ytvattnets kemiska och ekologiska status.</li>
		  <li>Påverkan på naturvärden och ekologiska värden i blandad stadsbebyggelse ska så långt möjligt undvikas. Balanseringsprincipen ska tillämpas, det vill säga om negativ påverkan inte kan undvikas, minimeras eller kompenseras på plats ska värdena ersättas på annan plats.</li>
		  <li>Trygghets-, och tillgänglighetsaspekter samt barn- och genusperspektiv ska beaktas i alla planeringsfaser.</li>
		  <li>Vid nybyggnation eller ändring av verksamhet inom uppmärksamhetsavståndet (150 meter) till farliga verksamheter ska behov av riskhänsyn bedömas genom tidigt samråd med räddningstjänsten och vid behov miljöförvaltningen. Vid omvandling av tidigare industrimark ska markundersökningar ske så att områden med miljö- och hälsovådliga rester kan saneras.</li>




		</ul>

    </div>
</body>
</html>
